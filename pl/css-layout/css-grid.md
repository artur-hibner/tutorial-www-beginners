## Umieszczamy elementy na siatce

Każdy z Was, kto miał jak dotąd do czynienia z projektowaniem graficznym stron internetowych, z pewnością wie, do czego służy siatka. Jest ona bardzo ważna dla kompozycji strony, ułatwia harmonijne i estetyczne rozmieszczenie jej elementów. Spójrzmy, jak wygląda siatka naszego layoutu Planty:

![Siatka projektu layoutu Planty][1]

[1]: /images/planty-grid.jpg

Zauważmy, że wszystkie elementy znajdują się w głównym kontenerze o szerokości **960 pikseli**, a sama siatka składa się z **12 kolumn**. Czy jest jakiś sposób, dzięki któremu możemy sprawić, aby można było łatwo rozmieszczać elementy bazując na siatce projektu? 

W zasadzie podczas kodowania każdego projektu strony będziemy musieli skorzystać z gotowej siatki. Na szczęście również w tym wypadku można znaleźć sporo już istniejących rozwiązań i dołączyć wybrane do projektu.

Dla ustalenia uwagi, zaprezentujemy Wam możliwości korzystania z siatki na przykładzie [Bootstrapa](http://getbootstrap.com/css/#grid). Bootstrap jest to tzw. *framework*, czyli gotowy zestaw narzędzi (m.in. klas CSS) pomocnych w rozwiązywaniu powtarzających się, standardowych problemów *webdesignu*, na przykład responsywnego menu lub właśnie siatki.

![Siatka z frameworka Bootstrap][2]

[2]: /images/grid.png