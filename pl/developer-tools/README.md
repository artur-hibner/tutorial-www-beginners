# Narzędzia dewelopera stron internetowych

Zanim przystąpisz do pisania pierwszych linijek kodu zaprzyjaźnij się z podstawowymi narzędziami kodera, czyli edytorem tekstu oraz przeglądarką!

## Edytor tekstowy

Czy do kodowania stron będzie nam potrzebny jakiś specjalny rodzaj edytora? Być może moglibyśmy użyć do tego na przykład Worda, który przydaje się często do tworzenia dokumentów? Niestety, programy typu Word zapisują tekst w specjalny sposób, który umożliwia formatowanie tekstu (czyli m.in. zmianę wielkości, koloru albo kroju fonta) - jest to tzw. *[RTF (Rich Text Format)](https://pl.wikipedia.org/wiki/Rich_Text_Format)*.

Twój kod natomiast musi być zapisany w postaci **zwykłego tekstu** (*plain text*), w związku z tym Word na pewno nie będzie dobrym wyborem jako edytor!.

Prostą stronę internetową możesz zakodować używając Notatnika lub innej domyślnej aplikacji, która umożliwia edycję zwykłych plików tekstowych. Nie jest to zły pomysł na początku Twojej drogi jako kodera, jednak pokażemy Ci, że używanie nieco bardziej zaawansowanych narzędzi nie jest takie straszne, a może bardzo ułatwić Ci pracę.

Kiedy już bardzo się wprawisz w programowaniu stron, na pewno Twoje potrzeby w stosunku do edytora kodu wzrosną - zarówno odnośnie wydajności jak i funkcjonalności. Zwykle w swojej codziennej pracy programiści korzystają z tzw. *IDE* (*Integrated Development Environment*, czyli **zintegrowane środowisko programistyczne**), które potrafią bardzo przyspieszyć pracę. W tej chwili jednak nie musisz zajmować sobie tym głowy!

### Ćwiczenie 1.

- Utwórz w dowolnym miejscu na dysku folder, w którym będziesz przechowywać efekty swojej pracy. 
- Możesz go nazwać np. `the-awwwesomes`, a wewnątrz utworzyć podfolder `exercise-1` jako miejsce dla naszego pierwszego ćwiczenia.
- Otwórz Notatnik i utwórz w nim plik tekstowy o dowolnej zawartości (na przykład: `Witaj świecie!`).
- Zapisz ten plik w utworzonym przed chwilą folderze pod nazwą `index.html`. Dokładnie tak! Zwróć uwagę, że nie zapisujemy go pod zwykłym rozszerzeniem `*.txt` ale chcemy w ten sposób zaznaczyć, że jest to specjalny plik, który może odczytać przeglądarka interentowa. O tym, czym tak naprawdę jest HTML opowiemy szerzej w kolejnym kroku.
- Otwórz plik `index.html` w przeglądarce i obejrzyj efekt swojej pracy!

## Sublime Text, czyli Twoje środowisko pracy

Na początek polecamy [Sublime Text](https://www.sublimetext.com/3) - pobierz ze strony wersję odpowiednią dla Twojego systemu operacyjnego i zainstaluj. Sublime Text, oprócz edycji kodu umożliwia m.in. podgląd struktury projektu oraz podświetlanie kodu. 

### Ćwiczenie 2.

- Po zainstalowaniu otwórz Sublime Text.
- Z menu wybierz `Plik -> Otwórz folder...` i przejdź do folderu, w którym zapisałeś przed chwilą `index.html`
- Po lewej zobaczysz widok struktury folderu. Rozwijając folder możesz zobaczyć jego zawartość, czyli jak na razie jest to tylko `index.html`. Możesz otworzyć go w widoku edycji po lewej (klikając dwukrotnie na jego nazwę).

## Narzędzia dewelopera w przeglądarce stron internetowych

